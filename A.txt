Kurssin edellisessä tehtävässä kaikista haastateltavista luotu persoona Antero Lahti, haluaa kirjata mietteitään perhe- ja työelämästä blogiin. Antero on havahtunut siihen, että iltatähden myötä, hän pähkäilee samoja asioita kuin nuoremmat kollegansa ensimmäisen lapsen kanssa. Nyt jo vuosia ja kokemuksia viisaampana. 

Ajat ovat muuttuneet siitä, kun Antero viimeksi tasapainoili perheen arjen, työn ja vapaa-ajan välillä. Puoliso tekee vuorotyötä, Antero tekee tietotyötä pääasiassa kotoa käsin ja Anteron on pakko myöntää, että istumatyö on kerryttänyt makkaran vyötärönseutuun. Teini-ikäinen tytär vihjailee vegaaniruokavalion eduista ja puolisokin haluaa keventää. Viimeksi Antero joutui selittämään taaperolle pikkutipujen ja juuri syödyn kanakastikkeen välistä yhteyttä, taaperon nähtyä televisiosta mainoksen. 

Lisäksi Antero on havahtunut siihen, ettei juuri muista kuin välähdyksiä esikoisen kasvuvuosista. Saatuaan nyt uuden tilaisuuden pohtia omaa elämäänsä ja isyyttään tässä ajassa, Antero haluaa jakaa ja dokumentoida pohdintojaan sekä muille samassa elämän vaiheessa oleville että itselleen ja tuttaville. 

Ruoanlaitosta vastaavana Antero on ajatellut kokeilla keventää ruokavaliota niin, että maku säilyy ja perheelle maistuu. Antero haluaa testata uusia ruoka-aineita ja julkaista mieleisiä reseptejä kommentteineen. Blogin teema tulee olemaan umamia arkeen, makua arkeen tai arjen makua, joista jalostetaan sivuston etusivun otsikko ja esittelyn tekstiosuus. 

Antero suunnittelee pitävänsä blogia ainakin, kunnes taapero menee kouluun. Haaveiden toteutuessa Antero laajentaisi blogia myös matkusteluun ja työskentelyyn ulkomailla. Antero ajattelee julkaisevansa 1–2 ruoka-aiheista juttua resepteineen kuukausittain ja haluaa pitää sivujen rakenteen ja nimeämiskäytännöt siistinä ja loogisina. 

